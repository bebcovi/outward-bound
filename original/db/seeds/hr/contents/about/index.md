# O nama

**Hrvatska škola Outward Bound** neprofitna je organizacija osnovana s ciljem uvođenja Outward Bound sustava školovanja u Hrvatsku. Udruga je osnovana u srpnju 2005. godine a osnovala ju je grupa iskusnih i uglednih osoba iz znanstvenih, poslovnih i avanturističkih krugova. Članica je uglednog i u svijetu poznatog međunarodnog sustava školovanja Outward Bound International

## Misija HŠOB

**Potaknuti ljude da otkriju svoj potencijal i stvore bolji svijet za sebe i svoju okolinu**.

**Temeljne vrijednosti** koje svaki OB program promiče su:

- hrabrost i poduzetnost,
- samopouzdanje i osobna odgovornost,
- ustrajnost i predvodništvo,
- povjerenje i suradnja,
- suosjećanje i služenje zajednici.

**Djelatna načela** programa Hrvatske škole Outward Bound su:

- Razvoj značaja (karaktera): upoznavanje sebe, duševna i tjelesna izdržljivost, zajedništvo, sposobnost vođenja, hrabrost, samopomoć
- Pustolovina i izazov: nesvakidašnje aktivnosti s nepredvidljivim ishodom i prihvatljivim rizikom
- Društvena i ekološka odgovornost: izgrađivanje potrebe za pozitivnim odnosom i djelovanjem na unapređivanju društva i kakvoće okoliša
- Iskustveno učenje: odgojno-obrazovni proces temeljen na osmišljenim djelatnostima koje sticanjem iskustva razvijaju željene vrijednosti i vještine
- Suosjećanje i služenje: djelatni izraz vrednovanja svega ljudskog, ljudske različitosti i svijeta prirode. Iskreno osjećanje zajedništva među ljudima i sa svijetom oko nas. Suosjećajno ponašanje i etika služenja drugome koja uključuje i davanje i primanje.
- Samopoštovanje kao temelj poštovanja drugih i drugačijih.

Svakome Outward Bound program može dobro doći u životu. Programi se posebno kreiraju prema **dobi i ciljnim skupinama** kao što su:

- Mladež školske dobi
- Studenti
- Mladež iz raseljene Hrvatske
- Mladež iz razorenih obitelji, s problemima socijalizacije i “rubnim" ponašanjem, itd.
- Razvojačeni branitelji Domovinskog rata i njihove obitelji, posebno djeca
- Pojedinci i skupine u okviru međunarodne razmjene u sustavu Outward Bound

## Programi HŠOB

Hrvatska škola Outward Bound nudi programe u prirodi koje se provode po čitavoj Hrvatskoj, na masivu Velebita, rijeci Lici i na jadranskoj obali i otocima. Programi uključuju pješačenje, penjanje, špiljarenje, ekspedicijske djelatnosti, bivakiranje i život u prirodi, biciklizam, aktivnosti na vodi, ekološki i prirodoznanstveni odgoj, itd. <br>
Programi su namijenjeni različitim dobnim skupinama strukturiranim prema standardima Outward Bound-a. Posebno će se razraditi programi za razvoj samosvijesti, samopoštovanja i sposobnosti vođenja za osobe s posebnim potrebama; ti će se programi izvoditi u dobno i iskustveno miješanim skupinama (npr. branitelji i mladež).

**Instruktori HŠOB** stekli su stručnost vođenja programa isustvene edukacije u inozemnim školama sustava Outward Bound, vladaju vrhunskim tehničkim vještinama i psihološkim metodama namijenjenim motiviranju i vođenju polaznika do zadanih ciljeva.
