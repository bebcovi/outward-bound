# Programi

## Ciljevi programa

Osobni razvoj polaznika i razvijanje novih vještina kroz iskustveno učenje u prirodi.

## Tko može sudjelovati?

Svatko tko želi unaprijediti svoje vještine komunikacije i rada u grupi, svoje organizacijske i voditeljske vještine, te bolje upoznati sebe kroz nova iskustva u netaknutoj prirodi Velebita.

## Outward Bound metoda

Program se temelji na metodama iskustvenog učenja u prirodi, koje polaznika smješta izvan udobnosti svakodnevnog života te ga suočava s novim, nepoznatim situacijama u prirodnom okruženju. Radom i životom unutar grupe razvija se osjećaj odgovornosti i važnosti svakog člana. Kroz izazov i pustolovinu polaznik bolje upoznaje sebe i način na koji reagira u takvim situacijama te razvija samopoštovanje i samoodgovornost. Program je pažljivo osmišljen da pruži maksimalno iskustvo i stvori pozitivan stav prema rješavanju problema ili suočavanju s nepoznatim situacijama. To se postiže djelovanjem koje slijedi refleksija kroz razgovor unutar grupe. Cilj je vještine naučene na programu prenijeti u svakodnevan život, gdje su samopoštovanje, osjećaj odgovornosti i pozitivan stav sve potrebnije osobne kvalitete.

## Sastavnice programa

Nakon dolaska na lokaciju dobro upoznavanje grupe prvi je zadatak. Sljedećih dana taj se proces nastavlja kroz zanimljive i zabavne aktivnosti poput slobodnog penjanja, špiljarenja, timske aktivnosti i igre. S razvijenim timskim duhom kreće se na dvodnevnu planinarsku ekspediciju i osvajanje jednog od obližnjih vrhova. Puni novih iskustava, svi se vraćaju u kamp gdje je zadnji dan proslava uz dodjelu priznanja nakon čega se polaznici vraćaju kućama.

Osim klasičnih programa, poput 8-dnevne Velebitske pustolovine, HŠOB nudi i mogućnost izrade programa posebno prema potrebama naručitelja.

Ukoliko tražite nešto posebno unutar konteksta vaše tvtke ili posla, naš će vam tim za izradu programa pomoći da kreirate vlastiti program, definirajući ciljeve i sadržaj za maksimalni učinak programa.
